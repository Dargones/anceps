Opaca linquens Ditis inferni loca,
Adsum profundo Tartari emissus specu,
Incertus utras oderim sedes magis:
Fugio Thyestes inferos, superos fugo.
En horret animus et pauor membra excutit:
Video paternos, immo fraternos lares.
Hoc est uetustum Pelopiae limen domus;
Hinc auspicari regium capiti decus
Mos est Pelasgis, hoc sedent alti toro
Quibus superba sceptra gestantur manu,
Locus hic habendae curiae - hic epulis locus.
Libet reuerti. nonne uel tristes lacus
Incolere satius? nonne custodem Stygis
Trigemina nigris colla iactantem iubis
Vbi ille celeri corpus euinctus rotae
In se refertur, ubi per aduersum irritus
Redeunte totiens luditur saxo labor,
Vbi tondet ales auida fecundum iecur,
Et inter undas feruida exustus siti
Aquas fugaces ore decepto appetit
Poenas daturus caelitum dapibus graues?
Sed ille nostrae pars quota est culpae senex?
Reputemus omnes quos ob infandas manus
Quaesitor urna Gnosius uersat reos:
Vincam Thyestes sceleribus cunctos meis.
A fratre uincar? liberis plenus tribus
In me sepultis? uiscera exedi mea.
Nec hactenus Fortuna maculauit patrem,
Sed maius aliud ausa commisso scelus
Gnatae nefandos petere concubitus iubet.
Non pauidus hausi dicta, sed cepi nefas.
Ergo ut per omnis liberos irem parens,
Coacta fatis gnata fert utero graui
Me patre dignum. uersa natura est retro:
Auo parentem, pro nefas, patri uirum,
Gnatis nepotes miscui - nocti diem.
Sed sera tandem respicit fessos malis
Post fata demum sortis incertae fides:
Rex ille regum, ductor Agamemnon ducum,
Cuius secutae mille uexillum rates
Iliaca uelis maria texerunt suis,
Post decima Phoebi lustra deuicto Ilio
Adest - daturus coniugi iugulum suae.
Iam iam natabit sanguine alterno domus:
Enses secures tela, diuisum graui
Ictu bipennis regium uideo caput;
Iam scelera prope sunt, iam dolus caedes cruor -
Parantur epulae. causa natalis tui,
Aegisthe, uenit. quid pudor uultus grauat?
Quid dextra dubio trepida consilio labat?
Quid ipse temet consulis torques rogas,
An deceat hoc te? respice ad patrem: decet.
Sed cur repente noctis aestiuae uices
Hiberna longa spatia producunt mora,
Aut quid cadentes detinet stellas polo?
Phoebum moramur. redde iam mundo diem.
Quid, segnis anime, tuta consilia expetis?
Quid fluctuaris? clausa iam melior uia est.
Licuit pudicos coniugis quondam toros
Et sceptra casta uidua tutari fide;
Periere mores ius decus pietas fides
Et qui redire cum perit nescit pudor;
Da frena et omnem prona nequitiam incita:
Per scelera semper sceleribus tutum est iter.
Tecum ipsa nunc euolue femineos dolos,
Quod ulla coniunx perfida atque impos sui
Amore caeco, quod nouercales manus
Ausae, quod ardens impia uirgo face
Phasiaca fugiens regna Thessalica trabe:
Ferrum, uenena - uel Mycenaeas domos
Coniuncta socio profuge furtiua rate.
Quid timida loqueris furta et exilium et fugas?
Soror ista fecit: te decet maius nefas.
Regina Danaum et inclitum Ledae genus,
Quid tacita uersas quidue consilii impotens
Tumido feroces impetus animo geris?
Licet ipsa sileas, totus in uultu est dolor.
Proin quidquid est, da tempus ac spatium tibi:
Quod ratio non quit, saepe sanauit mora.
Maiora cruciant quam ut moras possim pati;
Flammae medullas et cor exurunt meum;
Mixtus dolori subdidit stimulos timor;
Inuidia pulsat pectus, hinc animum iugo
Premit cupido turpis et uinci uetat;
Et inter istas mentis obsessae faces
Fessus quidem et deiectus et pessumdatus
Pudor rebellat. fluctibus uariis agor,
Vt, cum hinc profundum uentus, hinc aestus rapit,
Incerta dubitat unda cui cedat malo.
Proinde omisi regimen e manibus meis:
Quocumque me ira, quo dolor, quo spes feret,
Hoc ire pergam; fluctibus dedimus ratem.
Vbi animus errat, optimum est casum sequi.
Caeca est temeritas quae petit casum ducem.
Cui ultima est fortuna, quid dubiam timet?
Tuta est latetque culpa, si pateris, tua.
Perlucet omne regiae uitium domus.
Piget prioris et nouum crimen struis?
Res est profecto stulta nequitiae modus.
Quod metuit auget qui scelus scelere obruit.