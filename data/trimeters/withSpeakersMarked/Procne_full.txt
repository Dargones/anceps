$Diomedes$
Lucos et amnis desero inferni Iovis,
ad astra mittor supera convexi poli:
neque enim inter umbras noxius Visus furor
est ullus aeque. Thracia, heu, solus potest
explere Furiis corda Diomedes. Nefas
odisse liceat, crimini datum est satis
satisque sceleri. Deprecor sontis plagas,
amare liceat. Addite ad poenas meas,
siquid potestis, dira Furiarum agmina.
Titana pubes exuat: vinclis manus
caelo rebelles, aeneis nodis premar.
Nil iam recuso Sisyphi premat lapis,
me ludat amnis Tantali, vel Isionis
iaculetur orbis, crescat in poenas iecur.
Parum videtur? Torqueat per me suas
Phlegeton harenas, igneo torrens vado.
Cur me innocentem facitis alterna vice
sceleris nefandi Thraces?’ Agnosco scelus!
Pars iam peracta est, noster explebit nefas
adventus. Unde hoc? Omnis arescit seges,
(sensere terrae), deficit pratis color
quacumque gradior fontibusque humor solitus
deest, cavernis intimis quaerens fugam.
En alta cerno decora natalis soli
thracosque muros: regiae est illinc locus
atque hinc superbus alta pro templo pater
Gradivus ipse limina horrendus tenet.
Pudet referre: facinus agnosco meum
stabulumque, quo me victor Alcides feris
obiecit ipse, pabulum armentis ducem.
Sed ecce subeo regiae limen domus
aulamque Terei. Quid hoc est? Fugiunt retro
Versi penates, decidunt flores novi
numinibus ipsis. Misera ne trepida domus:
venio coactus. Quis novus cogit furor
dirum profari facinus? Agnosco nefas.
Nunquam Vacabit scelere Diomedis domus,
nunquam nocentes leviter Thraces erunt.
Peccatur omne scelere quod vincat: scelus,
semperque Veteris preterit formae modum
crimen quod oritur: obruit recens vetera
parvumque quod fuit scelus, dum fit novum.
Matris furorem cerno et eversam domum
miserumque patrem. Video crudelis focos
et sparsa pueri viscera et diras dapes.
Mensae parentur, sacra splendescat dies:
abominandum, pessimum, horrendum, novum,
otrisia facinus prima concipiat domus,
suumque vincat scelere crudeli genus.
Vix cum peractis saeculis olim polus
ardebit, ignis cum mare et terram ambiet,
numeretur aliud, vixque posteritas fidem
datura famae. O semper infamis domus!
Sileatur omne veteris errati scelus:
stupra in nefanda vile sint crimen domo!
Saris ne dixi? Iam satis: facto est opus.
Obsedit animos impius mentis furor,
flagrat cupido turpis. Inventa est via:
scelus patebit. Carbasa extendat: Zephirus,
Vellis citatis prospero cursu natet.
Tandem favebo Thracio regi: redeat.
Redisse nollet! Ecce solemni prece
Tereus vocatur. Appara festum diem,
germana Venit. Ora quis quatit mea?
Vocat flagello me me ad infernos lacus
Erynnis. Onere tellus infaesto diu
nostro levetur, caetera explebit Furor.
$Tereus$
Gradive, gelidis sive sub Rhodope iugis
fessos iugalis pabulo recreas novo,
aut nubifer ubi verticem Hemus exerit
aut Otris ingens, aut ubi ilicibus nigris
Pangaea resonant, sive per populos agis
currus cruentos, inclitum cernis, pater,
gnatum. Tremiscunt: ultimi vires meas
Thraces et omnis regio glacialis poli
me me tremiscit; arma Cecropidae mea
timuere, nata vixque Pandion socer
pacem impetravit. Nunc quoque e soceri solo
conspicuus hospes remeo: tot spoliis ducum
praeclara puppi tecta prospicio libens.
En alta decora patriae cerno domus
gratosque muros; iura quo reges solent,
agnosco templum, sceptra gestantes, dare.
Verum minime in patriam reducis animum gero:
deiectus animo, traherer in Syrtis Velut,
aut exul undis classe barbarica premerer.
Conscia, licet nullus premat, mens se premit.
Quid anime segnes. Quod fuit summum, tibi
dedere superi; siquid erravit furor,
fac ipse liceat, facile quod reges solent.
Non cernis alta decora natalis soli?
Gratare tandem: non decet regem timor.
Sed ecce littora remige assiduo sonant:
laetantur omnes, obviam cuncti ruunt
aderitque Progne. Quas misera Voces dabit,
postquam sororem cernet absentem, sibi
diu expetitam? Consilia tegent nefas.
Simulabo Victam turbine immensi maris,
demum peremptam: lacrimae facient fidem.
O fida consors, multa post maris virum
pericla cernis! $Progne$ Laetor incolumem, sed hae
lacrimae loquentis (talis in patriam redis?)
cur ora complent? Ubi vel est: soror mihi,
optate coniunx? Vivit an morte occubat?
Effare aperte, maeror augescit mora.
$Tereus$
Pelago perempta est (hi mei reditus!) soror.
Vellis citatis, prospero cursu ratem
Strimonius Aquilo vexit ad soceri domos;
egressus adii. Forte tunc rex Palladis
ad templa summae praesidem orabat deam,
opima feriens colla stat comptus caput
Vitta sacerdos; ipse sacratis focis
spargebat arae thura solemni prece.
Tunc me lacertis senior affusis ait
complexus: 'Ut, ut te, gener, dum spiro adhuc,
iuvat videre! Nunc reiuvenesco senex.
Valet ne Progne? Superat et carus nepos?
Sed quid moramur plura? Vix multa prece
gnatam impetravi; spondeo celerem reditum
aegro parenti, ast olli in amplexu ultimo
singultus ora patria oppressit gravis.
Aptant carinam socii et antemnas ligant.
Decrescit: omnis tetra paulatim, undique
caelum et mare: secat spumeum pontum ratis
ac pone placidus exulat delphin salo.
Et iam diei finis: in nubem cadens
sol, passus oculos, mergit occeano rotas,
rubicunda Phoebe surgit ac stellae cadunt.
Et ecce nubes densa ceruleum aethera
involvit, altis montibus fragor sonat
et tunsa late saxa latratu gemunt.
Caligo caelum texit et crebri micant
Ignes; at Eurus surgit orientem movens.
Repente pluviae, nubibus ruptis, cadunt;
tumescit aequor, latera navigii tremunt
collisa. Pulsat sidera et harenas ciet
Vis vasta pelagi: saepe, deducto freto,
immergit et nunc erigit caelo trabem.
Conclamo: 'Socii, ponite amtemnas, labat
Carina.’ Et ecce desuper turbo rapax
ferit rudentis, pontus in puppim niger
fertur, procella malus immani tremit.
Non grata nautis occidens nunquam micat
glacialis Arcthos, sidus Arthophilax tuum
texere nubes: omnis eripitur polus.
Erramus, adeo cursus incerti, neque
noctem diam ve digeri sinit polus.
Haec inter, acri percita stomacho, soror
devicta demum est, evomit: membra labant,
nec alitur ullo corpus infirmum cibo.
Non is genarum fulgor, ut olim decens:
tumor per artus abiit afflictos gravis.
Tandem revoluta posuit in sinu caput
loeto gravatum: solvitur corpus gelu,
anima per ora flentis ad Manes fugit.
Necdum omnis abiit fulgor, in vultu pio
mors quoque placebat. Talis in viola nitor,
cui forma nondum fugit et prato caret.
Non hos dolores fluctus invisi minae,
sed dii dedere: testor imperii decus.
Vix clausit oculos destra, cum Ventus minas
posuit, resedit omnis extemplo furor,
cessere nubes, vasta tempestas perit.
Lentantur ecce remi et: antemnae cadunt.
Optata miseris quarta cum luce astitit
infausta tellus: quassa. dilluvio ratis
subsedit anchoris, latere. pontes cadunt.
Est collis altus, ultimi Thraces serunt,
praerupta rupes eminet ponto media,
curvata vallis humida et sterilis iacet,
utrimque silva claudit ac montis tegit
cupressus alta funebri ramo virens.
Hoc ubi potiti, quisque tabentis salo
siccavit artus. Horret et littus quoque,
nec credit ullum gravibus erumnis locum.
Tunc funus egomet manibus instruxi meis:
ferro bipenni pinus impulsa eruit,
cadit cupressus, nemora cum silvis trahunt
late ruinam. Structa sublimis pyra
caelo minatur: flamma per ramos sonat
ac fumus ater nube funerea coit.
Stridunt favillae. Maestus umbratur dies.
Circum omnis adstat Veste funerea caput
amicta turba, lacrimae et planctus sonant.
Manes vocantur, turba ter rogos obit.
Postquam solutus debitus flammis honos,
tegitur sepultus aggere excelso cinis.
$Progne$
Quid turba comitum superat? Ubi Pistus senex?
$Tereus$
Ut carpsit ignis avidus appositam struem,
cadaver uri coepit ubi stratum super,
ultra dolores ferre non potuit senex:
irrumpit igni seque in eodem iacit.
Qualis securem taurus attonitus fugit,
aut qualis acri concitis Maenas iugis
agente Baccho fertur insano gradu,
talis rogos petivit afflictus senex,
fidusque alumnae cineris ut foret comes
passus cremari. Sed reor summum sibi
fuisse, ut unus ignis arriperet duos.
Alii reversi nuntii dirae necis.
$Progne$
O mors acerba! O multa frustratae preces!
O saeva maria! O mortis horrendum genus
et morte peius! Quam dolor capiet Viam
crudelis? Ubinam gravibus erumnis modum
statuam? Sorore quid enim restat mihi
morte occupata? Quid queror demens? Ego,
ego te peremi. Causa nostra est haec, soror,
crimenque nostrum: namque dum propero nimis
unam videre, pene dispersi duos.
Me, me, procellae, ferte in abruptum mare
scopulosque Syrtis, ferte disiectam undique,
ubi nives alta canet: aeterno gelu,
aut ubi propinquus pabulum feris negat
sol, ubi Venena, ubi herba pestifera viret.
Me pontus, aether, me premat dirum chaos.
Utinam sororis pariter arsissem rogo!
Ubicumque iaceat Pistus, invideo tibi.
Nec te sororis morte culparim, Tereu:
sors ista fati debita, ut funus tuum,
soror viderem. Quamvis hoc vetuit deus,
potuere mortis fata largiri moram
brevem sorori. Moestus, heu, forsan pater
dat thura templis: ipsa iam Lethen bibit,
secura mortis. Tollite ornatus mihi
regalis auri, veste funerea dolor
utatur. Istas Ventus involvat comas,
feriat lacertos invicem exertos manus.
Sed cur monilli colla scithonio nitent?
Auferte famulae. $Tereus$ Tollite ad thalamos heram
pocius iacentem. Reddat huic animum thorus.
$Nutrix$
Quid portat iste trepidus e silvis senex?
Ni fallor ipse est Pistus. $Pistus$ O nutrix, ubi
regina? $Nutrix$ Fare, Piste, quod portes malum?
$Pistus$
Ad hoc malorum nuntio misero est opus
ipsaque Progne ex me sciat tantum nefas.
Sed ecce venit. $Progne$ Fidus extinctae comes
olim sororis, numquid a maesto Venis
Phlegetonte?’ Namque te quoque extinctum Tereus
edixit: iste prorsus inferni situs.
$Pistus$
Me longus error, luctus et silvae pavor
deformat: illic teter increvit rigor,
sparsus per humeros crinis, attractae game
at crura dumis lacera. $Progne$ Quid causae fuit
tentare latebras? Ede fortunam, senex,
et quae sorori cura moriturae fuerit.
$Pistus$
Utinam perempta! $Progne$ Numquid impositum aggerem
erexit humeris umbra, remata Stige?
Effare aperte, quicquid est. Timeo omnia.
et te (fatebor), ipsa vix credo mihi.
Quae clades ista? Numquid et peius nece?
$Pistus$
Mors ipsa votum. Vivit, hoc ipsum dolens.
$Progne$
Cui lucis odium? $Pistus$ Cui decus, melior sui
pars, periit. Utinam corpus extinctum nece,
salvo pudore: corporis periit quoque
pars magna. $Progne$ Mitte verba perplexe loqui.
Quis hic stuprator virginis clarae fuit?
$Pistus$
Quem, si rescieris, scire poeniteat quidem.
$Progne$
Effare aperte, moeror augescit mora.
$Pistus$
Heret palato lingua, pulmonem gravat
attractus aer: totus horresco memor.
Aliquo procellae deferant mersum caput,
dum es innocens adhuc. $Progne$ Fieri nocens
cupio, nefandi sceleris ulciscar modo.
$Pistus$
Vicina tellus nobilem portum efficit,
unde omnis urbis pateat aspectus, nisi
opposta Rhodope brachium extendat mari,
fluctu protervo rupes exesum latus
ostendit. Hic nos ponere antemnas Tereus,
cursu peracto, littus ad notum iubet.
Paremus omnes, sceleris ignari, ocius.
Vix prima tellus coepit, (heu dirum nefas!),
abominanda scelera molitur Tereus.
Instat puellae, qualis armenius leo
cervae paventi, viribus Vastis fremens.
Tentata precibus restitit Virgo diu,
coacta donec, saepe clamato patre,
saepe et sorore, stupra violente pati.
Tunc scissa crinis, Ora pudibunda obtegens,
acclamat: O crudelis, o verum genus
Thracum nefando scelere, quid primum querar?
Non te parentis tenuit afflicti fides,
non destra, non cognata proximitas neque
sacrum pudoris movit intacti decus!
Pellex sororis igitur amisi decus.
At tu superbus sceptra gestabis manu
post stupra? Nullus scelere pro tanto deus
persolvet ultor debitas grates tibi?
Non sic abibis! Ipsa per populos loquar,
aut, si tenebor clausa custodum manu,
movebo saxa et conscios facti deos.
Testor pudoris numen adversum mihi,
hac labe careo: corpus hoc tantum tulit.
Germana, te, te si parum soror movet,
contaminatis aude pro thalamis aliquid
quod ipsa laudem. Stabo et implebo nemus'.
Vix haec. Tyranno major increvit furor,
ut saevus anguis, forte compressus pede,
tumet veneno, lubrico lapsu ferox.
Stabulum propinquae rupis apparet cavo.
'Servabit hic te fida famulorum manus,
istas cathenas auferat soror tibi!’
Nec plura fatus. Forcipe apprensam secat
linguam puellae, faucibus radix micat
et murmur (heu me!) voce pro solita dedit.
Cruenta lingua palpitat moriens, velut
longae colubrae cauda, quae, celeri rota
traiecta, partem quaerit ereptam sibi.
Post haec paventum caedis effrenae impetu
obtruncat ipse cassa praesidia comitum,
ne quo resciscas nuntio tantum scelus.
Hoc Vile solus, fateor, e cunctis caput
a tam parata morte subduxi pedibus,
tentare latebras ausus ignotas mihi.
Montis per altos ducor ex illo vagus,
silvas et amnis lustro permixtus feris,
herbae et rubeti poma solantur famem.
Rami caduci pariter et flatus movent
strepente folio, somnus in nuda fuit.
tellure. Demum huc appuli fessus malis.
$Progne$
O machinator fraudis! O crudelior
Diomede thraco (sanguinis verus parens
ille est nefandi)! Siccine obtendis dolo
commenta mortis funera? Et tantum nefas
speras inultum? Magna delicta diu
latere nequeunt: sequitur a tergo comes
' Vindicta. Scelere nemo laetatur diu.
Tereu, nefanda strage turbasti domum,
post stupra fletus ausus ordiri novos.
At nunc superbus regio luxu incubas;
lingua recisa, carceris duri solo
germana nudo recubat, ubi sueti greges.
Non sic iacebit clara Pandionis domus
illusa, misera: tollet aliquando caput.
Prodesse miseri facile si nequeunt, nocent:
invenit odium saepe quem arma nequeunt.
Indulge, quaeso, facinus hoc nuper, soror,
ad nos redundat; aderit actutum tibi
vindicta, poenas impius coniunx luet.
O ter quaterque morte foelicem invoco
te, te parentem! Genitor evixit super,
restaret ut hoc tempore infoelix pater:
in hunc dolorem fata servabant senern.
Speranda iam tum scelera, cum hosti barbaro
sociata cessi. Superat hic animus sibi.
Utinam dehiscens tellus hoc olim caput
mersisset orco, boella cum primum intulit
iuvenis protervus! Pacis heu pignus fui,
ut hoc viderem facinus! In thalamis meis
cruenta Erynnis crine vipereo stetit.
Hac, hac ministra, facta sum dudum parens
uteroque semen impiae prolis tuli.
Iterum sorori spargere has cornas iuvat.
Quo cedis, anime? Num soror lacrimas petit?’
Agedum, sororem quaere per montis ocius,
everte silvas, carcerem horrendum erue!
Simulabo Bacchi: major hic lateat furor.
$Nutrix$
Vultum furoris pelle, ne prodat furor.
$Progne$
Heu, quis dolori sit satis tanto furor?
Quae poena Tereo digna? Quis regi queat
nocere diro? Tota splendescat licet
acthea ferro tellus et summae parent
arces Cyclopum boella, desertis licet
campis colonus arma Bistoniis ferat,
frustra hunc lacessant. Parthicas olim timuit
Cecrops pharetras, gentis effrenae impetus
audaxque boelli notus est dudum Tereus
Viresque regni. Scilicet nullus premat,
natura finis ipsa custodit loci:
hinc alta Rhodope nutat excelsis iugis,
hinc vasta Syrtis geticum inversat mare,
Maeotis inde stringit: Arcthoos sinus.
Quas spes inanes volvis? Ha nescis, misera,
vindicta quo constet loco: me, me est opus,
ego vel Athenis sola sum potentior,
ego sum timenda. Desinant reges licet,
ex hoc timere coniuges discant patres.
Ego, dum nefando coniugi reddam Vices,
pergam et nefando scelere complebo domum.
Bene instituto fiat exemplo nocens
uxor mariti: coniugem agnoscet suam!
$Nutrix$
Quo, misera, pergis, quove furibundam rapis,
alumna, mentem? Rebus afflictis decet
praebere fortis: unica est mali salus
nescire vinci, quoque demissa est magis,
Vires doloris opprimunt mentem magis.
$Progne$
Fluctu doloris obruor: non sum mea.
Talis Carina fertur, amisso duce,
cum saeva. pelagi forte tempestas rotat.
Vos O recentes, caede miseranda obruti,
adeste Manes: facinus explebo ocius
quocumque tantus iusserit dolor modo.
Vindex sororis dicar, ulcisci libet.
$Nutrix$
Et vindicanti saepe vindicta obfuit.
$Progne$
Quem nam timebo, fata si nihil movent?
$Nutrix$
An non timebis Bistonum Vires, mulier?
Non hic Athenae! Patrio tutam sinu
fortasse credis? Tellus hostilis premet.
$Progne$
Nihil morabor, perfidus luat modo.
$Nutrix$
Moriere. $Progne$ Moriar ulta. $Nutrix$ Fama te moveat.
$Progne$
Non it ad umbras fama, nec curant leves
post fata Manes fama quid vulgi ferat.
$Nutrix$
Perimes, cruenta, morte crudeli virum?
$Progne$
Perimam, et nefando sanguine hic poenas dabit.
$Nutrix$
Lassat sacrilegas urna Bellides neque
pensatur ullo fine tam tetrum facinus.
Si nil movet te, respite at gnatum, parens!
$Progne$
At qui sororem? Iam ipsa cum gnato patrem
cremabo flammis, ipsa iaculabor faces
in regna Terei: tota splendescat domus
regalis. Omnis eruam stirpis notas,
super ipsa iaciar. Eia membratim occidat
discerptus ipse: iam iuvat linguam trahere
trucis tyranni. Meruit hic quicquid potest
irata mulier. $Nutrix$ Siste Vesanos, precor,
regina motus: maius hoc ira malum
tuisque maius viribus. Rex est Tereus,
multum paterni roboris saevus gerit.
$Progne$
Non si ipse clipeum genitor opponat sibi,
poena vacabit. Quisque contemnit necem
rex est tyranni: moriar, ut: mortem oppetat.
$Nutrix$
Horrore quatior, crinis erectus, pavet
animus, reliquit ossa consuetus calor.
Quodnam hoc malum est? Quis tantus instigat furor?
En, ora torquens, mater aspectu truci
furibunda natum spectat, invicem quoque
vultus sororis. Superat et crescit dolor.
$Progne$
Quid hoc furore maius accrescit malum?
Libet experiri, quicquid est, quod me monet
ultrix Erynnis. Ora Furiarum intuor,
et ipsa Alecto, crine Vibrato, sinu
iniecit anguem. Lubricus venis meat.
Hortamur. Eia, quod mare et terra horreat,
invade facinus: auctor audendi furor.
Quaenam haec sororum funebre inversat manu
ferrum? Tremisco. Quis matrem impellit manus
maculare duras impia nati nece?
Crudelis ille est: meruit ut facerem scelus.
Fecisse pudeat! Quo fugit coeptus furor?
Hot, hoc libet quod timeo, vel siquid mali
est peius usquam: non placet primus furor.
Tereus supersit, Vivat, ut vivat miser
optetque mortem: peius est votum nece.
Discede pietas. Prima concipiam nefas,
quod omnis aetas horreat; post me pia
sit nulla mater. Hoc sed est etiam parum.
Maedea Cholchis caede puerili manus
maculavit. Addam maius huic sceleri scelus!
Magnum est quod animus fluctuat, quid sit tamen
ignoro. Perge, furor, prope est, par est scelus.
Nil quaero supra: coniugem hoc decet meum
nostrisque thalamis dignus est tantus furor.
Animum parentis pelle, siquid est tamen:
eversa dudum coniugis nostri fides.
Evicit ille, siqua fit sceleris mora
pietate matris; vinco, si propero scelus.
Quemcumque sceleris miseret auctorem, miser
est ipse pariter. Quicquid hic fuerit pium,
quicquid morabor. Crimini tantum hoc detur.
Eia, anime, meditata aggredi cessas! Satis
tempus querellis, iam satis tempus datum:
parentur epulae, sacra splendescat domus.
Manibus parentis innocens cadat puer,
ut ipse genitor viscera exedat sua!
$Nutrix$
Per has seniles deprecor mammas, hera,
per spes anilis perque maiores deos
desiste coeptis. Quae barbara ulla immanitas
commisit unquam facere quod properas scelus?
Factura deinceps omne femineum genus
nocens? Recedat impius mentis furor,
nec tale facinus clara Pandionis domus
inusitatum, pessimum, horrendum paret.
Vindicta quovis abeat, hanc partem sine.
$Progne$
Altrix (fatebor), pectora attonitae labant
vario tumultu. Talis incerto ratis
trahitur fragore, boella cum Venti movent
diversa rapidi. Si intuor poenam levis,
si crimen ingens. Gemina me pietas movet
cogitque pietas. Matris hinc nomen vetat.
Indulge, soror, ha, potius impune hoc ferat.
Spes una miserae matris hic solus puer,
uterique nostri Cara progenies Ythis,
pignus parentis, unicum afflictae domus
levamen, etsi genitor invisus mihi
in omne facinus excitet mentem feram.
Quid enim tyranni liquit intactum furor?
Oblitus ille decoris et nostri quoque
miserique patris, virginem oppressit comitem,
fideique pignus. Nec placet tantum scelus,
nisi scelus addat: virginis socios necat
ipsique linguam forcipe apprensam rapit.
Post haec paventem clausit immani specu
simulatque mortem, lacrimas struxit quoque
periurus: haec est coniugis nostri fides.
Post ista dubitas sceleris ulcisci, misera,
per omne facinus?’ Pereat hic, non est meus
diro parenti similis (ha nimium) puer!
Disce ex marito denique insigne facinus
audere, Progne! Fluctuat pectus neque
meminit parentis: tota sum, fateor, soror.
Furor relinquat corda, si facerem scelus
male Sana. Pereat fructus, irarum est satis.
Ego sum furore peior. Emittat licet
pestes Averni dirus umbrarum arbiter,
ipsas fugabo. Non capit sedem dolor.
Utinam tulissem foeta natorum gregem
utero capaci, posset ut numerus matris
saciare mentem! Quod tamen Venter tulit
redeat in patrem: nil sit ex illo meum.
$Nutrix$
Mater, necabis unicum gnatum tuum?
$Progne$
Est nempe Terei. $Nutrix$ Cur necem meruit puer?
$Progne$
Scelere paterno gnatus emeruit mori.
$Nutrix$
Iniqua racio est crimine alieno pati.
$Progne$
Cum iusta quaerit ira paulatim cadit:
non est furoris capere mensuram sceleri.
Gravis ira sontem respicit, poenam levis.
$Nutrix$
Alumna, quaeso, nulla te pietas movet?
Poteris, nefanda, caede puerili manus
maculare? Poteris, ipsa, per pueri caput
vibrate ferrum?’ Deprecor, mentem exue
diri furoris: mater es. $Progne$ Soror quoque.
$Nutrix$
Alias nocendi moeror inveniat vias:
enses, venena, flamma vel sontem premat
animamque saevus egerat. $Progne$ Tellus prius
gestabit astra lucida et caelum feras
priusque luci preerit noctis dea
tenebrisque Phoebus, quam meus mutet dolor
decreta mentis. $Nutrix$ Facere quo properas modo?
$Progne$
Faestus propinquat thracio regi dies,
quo mos adire coniugi tantum dapes
mensasque regis. Aggredi licet patrem
dapibus nefandis: sanguinem bibet suum.
Huius diei faxo sit semper memor!
Commissa, nutrix, occule! $Nutrix$ Hoc annis mea
solet senectus tarda; praestabo fidem.
$Nuncius, Chorus$
Terrore quatior: sceleris ante oculos trucis
imago pendet. Totus horresco memor!
Heret palato lingua. $Chorus$ Quid portas novi?
$Nuncius$
O thraca tellus, scelere perpetuo nocens
quamque omnis aetas damnet! O dirum nefas!
Quae Cholchis unquam, qui ve dispersi Scithae,
quae regio tantum fecit aut credet: nefas?
Abominandus ipse Diomedes minus.
O sors acerba, scelere punitum scelus!
Eversa cuncta. $Chorus$ Mitte perplexe loqui.
Post prima scelera nemo mirari solet
si quod secundum maius exoritur scelus.
$Nuncius$
Me, me procellae, ferte disiectum undique,
ubi Caribdis Scicula disturbat freta,
ubi Scilla canibus latrat accincta rabidis.
$Chorus$
Effare aperte, nos pariter et te Ieva.
$Nuncius$
In parte regiae ultima stabulum latet,
ubi Diomedes, pecoris impii dominus,
humana saevus pabulum diris feris
secabat ipse viscera et capita sanie
madida superbus alta figebat manu
foribus tremendis; semper infaustus cruor
undabat, ipse donec armenti dominus
suo scelere peremptus ac poena nocens.
Hic nocte tota voce ferali gemunt
umbrae Vagantes, strepitus horrendum intonat
tractae cathenae. Fremere crudeles ibi
fama est leones: saepe latratu specus
reboat, tremiscit terra, discordes deae
quatiunt rogalis igne funesto faces.
Inhumata regis saepe despecti premit
Manes flagellis turba. Quo, postquam furens
regina subiit, parvulum trahens Ythim,
Philomena subiit. Spectat hanc primum soror,
deinde natum mater aspectu truci.
Paulum morata: 'Quid,' inquit, 'tempus iuvat
conterere lacrimis? Tempus ulcisci Venit
thalamos pudici coniugis, stupra et scelus.
Germana, temet excita: hunc similem patri
iuvat esse, dum perficio quod struxi nefas.’
Sic fata, Furiis concita, infantem trahit
de more vituli, quem aspra lactentem rapit
hyrcana tigris. Ille blanditur matri
parvis lacertis genua complexus puer.
Dimitte matrem, fata te expectant tua,
dimitte. Non est mater irata mulier,
ferior leena foeta quae catulos trahit.
Spes vana patriae, deperis parvus Ythis,
generosa proles gentis actheae, nepos
Mavortis, unum thraciis rebus decus,
pietatis in quo plus tamen fuerat avi,
animos feroces quamvis a stirpe traheres.
Non tu tenebis sceptra Thraicia, puer,
non iura populis patrio solio dabis,
quod si pararunt fata tam miseram necem,
dum mater amens quaerit ulcisci scelus
maiore scelere, fata non facient tamen
te te nocentem. Nescius culpae cadis.
Utcumque moritur innocens, foelix moritur.
$Chorus$
Quis, ede, durus raptor infantis fuit?
$Nuncius$
Mater citato transilit ferro latus.
$Chorus$
Quod tam cruentum dirus admisit nefas
Diomedes? $Nuncius$ Ultro cecidit in matrem puer:
ferale stabulum gemuit. $Chorus$ O novum scelus!
$Nuncius$
Utinam scelere contenta desistat truci!
Immota mater properat hinc aliud novum,
ut hoc prematur scelere maiori scelus.
$Chorus$
Quid ultra atrocius potuit? An pabulum
inhumata pueri viscera exponit feris?
$Nuncius$
Utinam, feroces quod solent irae, rogo et
humo arcuisset, tradat epulandum feris!
Pietas vocetur illa. Si quaeris nefas,
o dira fata! nobili trunco caput
Tereo secatur, caetera in partis rapit,
artus calentis tractat et fibras manu,
nec flexit oculos. Adiuvat Prognem soror:
costas trucidat, pectoris crates rapit,
humeris lacertos amputat ferro levis.
Pars haec aheno Volvitur, aestu laticem
miscente, at illa, Verubus affixa, ingemit.
Fumus Penates obsidet totos niger.
Disponit ipsa. lancibus diras dapes,
gnatum parenti. Viscera edisti tua
ignarus: etiam hoc deerit et scies miser!
$TereusIE$
Faestum diem celebrare quid vetat mihi
animumque turbat mobilem incerto metu?
Quid heret animus? Prospero regnum in statu est.
Ego quid tremiscam nescio, timeo tamen.
Modo inter aras, sacra cum ferrem deis,
repente cecidit regii capitis decus.
Vidi cruorem verti in obscenum pariter
Bacchi liquorem, flevit in templis ebur,
emicuit ara, flamma per totam domum
erepsit. Etsi timeo nil, piget tamen
sacri nefandi. Sed quid horresco? Procul
secede, terror. Quisque praesagit sibi
vanos timores, meruit in veros cadere.
Pocius retexe fronde Viridanti comam,
indulge Baccho, Voce faestiva cane.
$Progne$
Vide ut superbus regio solio incubet,
nec credit ullo posse devinci malo.
Conviva laetus, exple sacratis famem
dapibus, cruore pelle natorum sitim!
Sic te superbe! $Tereus$ Solus afferre solitam
gnati quietem posset: aspectus mihi.
$Progne$
Philomoena posset sola solamen mihi
afferre. $TereusIE$ Segnis inter exanguis iacet.
$Progne$
Idem inter umbras natus exangues cubat.
$Tereus$
Omitte, coniunx, ista. $Progne$ Coniugem vocas,
nefande Tereu? $Tereus$ Quod malum audio? $Progne$ Nequeo
crudele gaudium ferre; per totos rigor
artus cucurrit. Iam iuvat vultus patris
spectare primos. $Tereus$ quicquid est, parcat meo
gnato. $Progne$ Bene est. Scelus peractum est: hunc amat.
$Tereus$
Vocetur. Ubi natus latet diu mihi?
$Progne$
In te latitat. $Tereus$ Ubi est Ythis? $Progne$ Scies. $Tereus$ Ubi est?
$Progne$
Stupro sororem qui violat, effer quoque,
linguam trucidat virginis, socios necat,
epulatus ille est impia natum dape.
Philomoena, pueri profer extincti caput
in ora patris. Hunc ne cognoscis, pater,
magis an sororem. $Tereus$ Sustines, rerum sator,
tam gravia scelera?’ An vanus in gentris timor
fulmen coruscas?’ Misce dilluvio omnia:
fluvii rapaces, fontibus ruptis, meent.
Dimitte habenas, merge ad infernos lacus
animas nocentis, pondus invisum rape,
dehisce tellus, Tartari fondo occule.
Me, me trisulco fulmine invisum pete,
sator deorum, quo trium moles cecidit,
erecta caelo montium atque hostes feri.
Sum fulminandus ignibus sacris ego,
ego sum cremandus. Si, pater, natum paro
mandate flammis, quas, miser, voces dabo?
En ora cerno quodque de toto est super
caput cruentum! Scelere materno occidis,
culpa parentis. Hanc ego merui necem.
Hunc te, Ythi, genitor video? Quis fleat satis
meas miserias? Tumulus est nati pater.
Quis inhospitalis Caucasus tantum nefas,
aut quis Procustes, qui ve contemptor deum
Busiris unquam, quae barbara ulla immanitas
commisit? In me natus innocens iacet,
destra parentis caesus. Hoc uno pater
superos timebam. Genitor explevi sitim
gnati cruore. Da, pater nostri nimium
oblite Mavors, tela, vel coniunx dabit:
eviscerabo corpus, ut gravis redeat
cibus. Negatur.’ Hoc negat Progne mihi?
Philomoena praebe! Si miser non sum, nega.
$Progne$
Iam summa voti contigi: Tereus dolet.
Nunc restitutum credo germanae penitus
raptum pudorem, nunc meis thalamis fidem.
Erepta ferro lingua nil curo, miserum
dum muta videat. Virgines stupro opprime,
commenta mortis funera et fletus para,
dum te nequiciae pigeat aliquando tuae.
Advenit ecce tempus et dies mihi
quo te, superbe, dum nihil times, premerem.
Manibus parentis cecidit his natus tuus,
partita pueri corpus in partis soror:
pars haec aheno Volvitur aestu laticem
miscente, at illa, verubus affixa, ingemit.
Post haec cruorem miscui sacro mero.
Poterat sine ulla caede puerili peragi
Vindicta, poteram temet in flammas dare
oculosque pressis unguibus ruere aut aliquam
instruere mortem, poena sed visa est levis
quaecumque finem ponit aerumnis nece.
Hunc cerne, genitor. $Tereus$ O novercales manus,
quae Cholchis unquam tanta commisit scelera?
Immitis, atrox, illa se tantum nece
contaminavit: scelere vicisti scelus
et morte maius ausa post mortem nefas.
Tuum est quod hausi crimen, horrendas dapes,
ignarus. $Progne$ Insons criminis nomen fugit.
$Tereus$
Quo, quo profanus civium aspectus fugiam?
Quae latebra misero tuta? Quo praeceps ferar?
Me, me procellae trans quoque occeanum rapite,
quo nullus hominum, nec ferae, nec sol meet,
aut inligato Rhodope sub Thressae iugis
ales Promethei tundat aeternum iecur.
$Progne$
Rhodopen poposcis? Cara post stuprum est tibi,
periure Tereu. Virgines stupro opprimis?
$Tereus$
Tu, saeva, natum? $Progne$ Fateor, et iuvat tuum.
$Tereus$
Quid meruit infans? $Progne$ Gnatus emeruit mori
tuapte culpa. $Tereus$ Vindices testor deos.
$Progne$
Pocius pudoris numen intacti voca.
$Tereus$
Te te sequentur Furiae. $Progne$ Ythis solus patrem.
